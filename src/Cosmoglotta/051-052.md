# Cosmoglotta A 051-052 (aug-sep 1928)


//


COSMOGLOTTA

Organ mensual del Association International Cosmoglotta

Consacrat al developation, propaganda e aplication del Lingue
International Auxiliari Occidental

Redaction e Administration: COSMOGLOTTA, Mauer bei Wien, Austria.
Abonnament annual: 7 ö. S = 1 doll. = 5,2 sv. fr = 4,2 RM = 33 čsl. K

Annu VII – August-Septembre 1928 – Nr. 51, 52 (8,9)

Numeró special dedicat al membres del Ido-Congress Zürich, 2 til 5
august.


## Contene

- Psicologie interlinguistic, de Ric. Berger, pg. 117.
- Idés directiv e principies de Ido, de Ric. Berger, pg. 118.
- Duplic consonantes, de Ric. Berger, pg. 19.
- Tro mult suffixes!, de Ric. Berger, pg. 120.
- Suffix -ion, de Ric. Berger, pg. 121.
- Obliviates, de Ric. Berger, pg. 123.
- Apelle por solidaritá, de Ric. Berger, pg. 123.
- Qui es li autor de Occidental?, de Ric. Berger, pg. 124.
- Novial, de E. Pigal, pg. 125.
- Novam e Novial, de A. Z. Ramstedt, pg. 127.
- Un Progress?, de Albert Haldin, pg. 134.
- Índiscret question a Senior Jespersen, de Ric Berger, pg. 125.
- Cronica, de E. Pigal, pg. 126.
- Criterie de L.I., de E. W., pg. 138.
- Quelc opiniones de sviss Idistes, pg. 139.
- Textu comparativ, de Karl Janotta, pg. 140.
- Noticies, de E. P., pg. 140.


## Psicologie interlinguistic




Ancor nu, yo memora un remarcabil articul publicat de sr Abat Dudouy
in «La Langue auxiliare», julio 1914, quel exposit un fact psicologic
tre curios: «Si vu discusse», scrit sr Dudouy, «con un Esperantist, vu
ne have pena far le conceder li necessitá de mult reformas; strax il
agnosce que Esperanto vell esser plu bon sin li acusativ obligatori,
sin li plural del adjective, sin li inventet correlatives, … to es su
opinion privat e li ver, nam ti-ci ne es falsat de considerationes
sentimental …

Ma si vu questiona le pro quo il ne adhere a Ido, quel ha supresset
omni ti desfacilitás, strax li Esperantist indignat responde: a Ido?
nequande! … e poy … il comensa contestar li utilitá del reformas self,
queles il quelc minutes antey trovat necessi! …».

Evidentmen to es un contradition astonant, enorm, ma quant homan! Tant
homan que hodie noi constata li sam fact che li Idistes córam
Occidental.



Noi conosse eminent Idistes, queles ante un annu demandat in Ido just
ti reformas, queles Occidental ha realisat (precipue in grammatica e
derivation). Ante 6 mensus, córam li progresses de Occidental, ti sam Idistes
scrit nos que li bonitá de ti formes ne es pruvat e nu, pos nor
adhesion a Occidental, ili trova que omni ti formes «es un regress»!

Yo vell posser citar Vos li casu de un excellent coidealist, quel
acrimen vole absolutmen e sistematicmen vider grav defectes in Occidental.
Por ex., il critica li -a por li feminin pro que un parol quam «matra»
vell chocar li Italianes! Noi responde que Occidental ne have matra ma matre,
pro que ti parol es ja feminin per se self e ne besona un finale
feminin. — «Ergo», responde nor amico, «Occidental have exceptiones, paroles
feminin ne fini per -a, quáncam ti -a indica ti sexu. Esque on posse
subtener un lingue tam desfacil e ínregulari?».

«Car senior», yo responde, «ante departer in guerre, ples solmen
remarcar que Vu vide li pallie in li ocul del altris» — «Senior, yo ne
permisse que …» — «Yes, ples remarcar que in Ido tam regulari Vu di:
«matro» e ne «matrino», quo constitue exactmen li sam exceptiones quam
in Occidental …»

It ne existe plu grand surdes quam tis, qui ne vole audir.

_Ric. Berger_


## Idés directiv e principies de Ido

Córam li rapid progresses del conception occidentalistic li secretario
del Ido-Akademio sentit li beson redemonstrar li excellentie del
principies de Ido. (Vide «Ido», april 1928). Noi do va anc rediscusser
les.



1) «Internationalitá del radicas (del radicas, ne del tot paroles
format)». Pri li principie inter parenteses noi responde: tant plu
regretabil. Un ver lingue international deve haver ne solmen radicas,
ma anc derivates international, e si Ido eliminat ti ultimes per un
mal derivation, to es un grand defect ne a exposir quam un principie!

2) «Autonomie pri derivation e composition». — Ples remarcar que
Occidental have anc ti avantage tam bon quam Ido. Ma li derivates de
Occidental es identic a natural paroles internationalmen conosset,
contra que li Ido-derivates, tro autonom, es artificial formes sovente
íncomprensibil.

3) «Unisensitá in li paroles e renversabilitá in li derivation». — Si
yes, noi questiona pro quo in Ido vocabules quam «nivo, pluvo» ne
seque li regules general del derivation; pro quo li resultate del
action «pluvar» ne es «pluvuro», quam de «disertar» es «diserturo»? Li
response es tre simplic: li regules de Couturat es tam contrari al
customes del popules, que on ne audaciat applicar les partú. Do on
creat exceptiones.

4) «Fonetical ortografie» (!) — Quam exemple noi va citar li son k
scrit in Ido per 3 manieres: qua, exemplo, kun; li son s anc per 3
manieres: eceso, ex; li son z per 2 manieres: exemplo (gs), rozo; anc
li i consonante yes, filio, etc.

Ples remarcar que noi ne blama ti alfabet, in contrari, it esset un
grand progress sur li alfabet esperantic; ma to quo noi ne admisse, es
li pretension que ti alfabet es fonetic. On save tre bon que to es
fals. Un alfabet fonetical in li L.I. ne es possibil pro que it vell
deformar horribilmen li grafisme international e far li lingue
ínreconossibil.

5) e 6) Ci sr de Beaufront exposi principies tam elastic que ili posse
pruvar omnicos quo on desira. Ili vell posser justificar omni L.I.
bon o mal, secun qualmen on aplica les.

_Ric. Berger_


## Duplic consonantes

Nor amicos Idistes es obsedet de un horribil fantom: li duplic
consonantes. Por ex. li redactor de «Ido» publica que: «… un L.I. con
duplic lítteres es li fonte de multissim erras e ne vell esser
aprensibil ante plur-annual studias»!

Vice repetir vacui paroles, it vell esser mult plu bon regardar un poc
li practica quel sol decide. Li Occidentalistes afirma e pruva que li
max facil lingue ne es li max simplic teoreticmen, ma li max conform
al customes del lingues national. Ergo, pro que li lingues natural
have ancor duplic consonantes, un L.I. ne deve obligar li adeptes a
altri acustomation. Ti adeptes va scrir plu instinctivmen fortissim,
acceptar, errore, etc, quam fortisim, aceptar, erore.




To es tam ver que li presc unic errores queles on incontra in lettres
idistic, proveni del obliviantie de ti reduction. Por ex. in un
circulare de un redactor idistic qui usa Ido desde 10 annus, noi lee
«me assertas»! Un poet idist, in li lettre self u il combatte li
duplic consonantes, scrit «me essus», e ples remarcar que li verb
esser es li max usat. Li president de un
Ido-gruppe svissian scri ancor nos: «acceptez». Esque ti exemples
inter multis ne es un decisiv pruva que Occidental seque li regules
del psicologie?

It es tre amusant constatar que li unic consonantes posse esser anc li
«fonte de mult errores». Sur li covriment del ultim numeró de
«Ido-Francia» noi lee deci vezes li parol «dolaro». Probabilmen nor
confratre ne ja conosse li exception votat del Ido Akademio: li rect
Ido-parol es «dollar». Ti qui vide exceptiones solmen in Occidental, ne have
témpore por vider les in Ido!

Al Idistes qui considera li duplic consonantes quam impediment por li
publica, noi da li consilie releer li opinion de Mgn. Foucault,
episcop de St. Dié, un venerat poet idistic. In li numeró festiv de
«Idisto Katolika», de 1926, Mgn. Foucault declara que il ne aproba
completmen Ido pro «li mutilation, quel sin beson es inflictet a pluri
radicas latinid p. ex. a terre, ferre quande etc, queles Ido mutilat
in «tero, fero, kande».

_Ric. Berger_


## Tro mult sufixes!

Quelc Idistes reprocha a Occidental su tro grand númere de sufixes (in
Ido 47, in Occidental 60). Ma ples remarcar que E. de Wahl ne inventet ni un
sol, ma extraet les omni del lingues vivent con lor just sense; ergo,
omni ti afixes es ja conosset de homes civilisat qui ne besona
aprender les. On dit anc que Occidental have quelc vezes du sufixes por li
sam idé; ma in ti casu un del du sufixes ne plu es vivent o es usat
solmen in li lingues scientific. Ido anc have li sam casu con «-oida»,
quel sembla far duplic usation apu «-atra», e quel támen es usat in li
lingue scientific. Noi do ne comprende pro quo li Idistes reprocha nos
li sufixe -ment apu -age. Si Ido ne adoptet -ment, in revancha, it
esset obligat adopter quam nov radicas pluri paroles logicmen derivat
in Occidental mersí a ti suffix. Por ex. li «Lexique-manuel» de Guignon
contene li sequent duplic radicas in Ido: abutar, abutmento; basa,
basamento; detachar, detachmento; suplear, suplemento; experiencar,
experimento; fondar, fundo (!), fundamento; sentar, sentimento;
kompletar, komplemento; ligar, ligamento; mediko, medikamento; ornar,
ornamento; sakra, sakramento; segar, segmento.



Ti exemple sufice por pruvar que ti «ínutil» suffix -ment permisse
sparniar un dozen de radicas. Mani sufixes idistic ne have tam grand
avantage!

Un altri suffix -atu esset anc criticat pro que «-eso» es suficent. Si
yes, tande noi questiona pro quo Ido have «konkubinato» apu
«konkubino» (quam nov radica) si «konkubineso» vell esser sufficent? E
pro quo malgré li analogie, Ido have támen «pontifikeso», «kalifeso»,
ma «majorato»?

_Ric. Berger_


## Sufix -ion

Pro que null sufix es plu international quam -ion, on posse esser
astonat que it ne existe in Ido, etsi venit mult propositiones por
introducter it. Ja in 1909 (vide «Progreso», II, 22) Dr Boubier, prof.
in li universitate de Genève, exposit su necessitá talmen: «Yo esset
sovente frappat del internationalitá del suffix «ation» in li paroles
scientic. Studiante plu profundmen li question, yo esset convictet que
li scientistes absolutmen va besonar e voler conservar ti sufix,
quande ili va far li divers lexicos scientic. In general on posse dir
que li sufix «ation» es usat con li signification: action expresset
del radica verbal.» Ti excellent proposition de un scientist ne esset
discusset del Ido-Akademio pro que it vell har obligat li change del
esperantic base, … li sam argument quam por mult altri ameliorationes
necessi.

Ma li formes international es tro potent por esser tacet long témpore
e comprensibilmen li suffix -ion ne tardat reaparir. In «Mondo» esset
publicat recentmen mult propositiones, ma quam monstra tre bon sr
Gerald A. Moore in «Mondo» marte 1927, «… pro li Esperantan base de
Ido ti vocabules vell esser totalmen ínregulari e sin logical
relation, … si on desira adopter li vocabules in -ion sembla que es
necessi haver verbes in -ar (educar: education), in -ir (definir :
definition), in -er (expresser : expression; adopter : adoption)».




Ci es li node del question: Si Ido vole adopter li sufix max
international e max usat, it es obligat acceptar li solution de Occidental e
abandonar li base Esperantic. On comprende to que li ductores de Ido
sercha omni sortes de objectiones, queles monstra solmen que li suffix
-ion es por Ido quam li uves por li fox: tro verdi! In «Ido», febr.
1928, sr de Beaufront
explica que si -ion ne es admisset, to es pro que -ion significa tande
action (p. ex. abolition), tande insecte (papilion), e tande person
(histrion = comediant)! Ma contra ti argument null sufix vell posser
resister! Pro quo Ido adoptet li suffix «-il» malgré «gentila,
humila», li sufix -in malgré «mashino, origino, magazino» etc, li
suffx «-ul» malgré «kanulo, primulo» etc, li sufix -ur malgré
«inauguro, kurbaturo», li sufix -ier malgré «frontiero» etc? Si li
objection de sr de B. vale quelc-cos, it es ínpossibil prender
quelcunc sufix in li lingues national pro que ne existe un sol quel ne
have pluri senses si on vole bon serchar. Factmen malgré «papiliono e
histriono», li sufix have un sense general corespondent al suffix -o e
-ado de Ido por li action, quam sr Boubier ha bon monstrat it. Un
altri argument de sr de B. es vermen astonant: Autores pruvat que -ion
ne es bon, per … ne admisser it inter li multi sufixes de lor
sistemas! Noi responde que, in contrari, -ion deve esser tre bon pro
que li max mult autores de L.I. adoptet it. Pro quo serchar
exceptiones vice li majorité?

Finalmen sr de B. afirma que -ion da paroles tro long e que «noi deve
evitar formes repugnant pro ínutil longore e desbell ponderositá». Si
yes, yo questiona pro quo, ante quelc mensus (in «Idisto Katolika»,
dec. 1927), sr de B. denove publicat un articul de Couturat con li
noticie sequent: «Pro li form international: evolution, involution,
tam frequent usat del scientist, e pro li necessi derivates:
evolution-ism, evolution-ist etc, li Ido-Akademio substituet li
paroles «evoluciono, involuciono» a «evoluc, involuc», chocant li
scientie e minu bon comprensibil. It anc viceat «subvenco» per
«subvenciono» («subvencionar») quam plu clar e strax comprensibil quam
«subvenco» («subvencar»). Anc li paroles «subvencionanto,
subvencionario» es plu bon quam «subvencanto, subvencario».

Esque sr de B. ne vide que li vis-punctu de Couturat justifica paroles
quam redaction, diferentie etc vice: redakto, difero (pro redaktional,
diferential). E támen ti paroles es minu long quam «subvencionario»
quel il aproba!

_Ric. Berger_


## Citate



[quote, H. Ford]
____

Si noi possede hodie comod medies de transporte, — to veni de to, que
li popul esset pret expenser pecunie anc por íncomod medies de
transporte, e talmen lassat maturar li sistema.

____




## Obliviates

«Li opinion de sr Guignon e de me es, que «dub» es un heredage de
Esperanto quel escapat in li revision del talones, secun queles esset
composit nor unesim vocabularium sub li controla del comission
permanent». Talmen scri sr de Beaufront, li secretario del academie
idistic in «Ido», may 1927. E tande il proposi li just radica: dubit,
sin dir que il prende it de … Occidental.

Pro que sr de Beaufront comensa li revision del Ido-vocabularium, noi
humilmen fa remarcar le que «dub» ne es li sol obliviat e que mult
altri radicas anc escapat; p. ex. «sen» e «se», queles es minu
international quam sin e si (Si Esperanto ne posset adopter les, it es
pro li accusative de «si», pronómine personal, ma tal impediment ne
existe in Ido); «nek» es minu international quam ni e «ni», pronómine,
minu quam noi, etc.

Quam altri heredages de Esperanto noi vell posser anc citar li
suffixes: -ulo, -ema, -inda, -ilo, -uyo, -ega, queles es inventet,
contra que li suffixes -o, -aci, -bil, -or, -uor, -essim es ja
conosset de milliones de homes.

On vide per ti exemples que existe in Ido mult formes plu important
quam «dub» queles besona esser «revizata»!

_Ric. Berger_


## Apelle por solidaritá

«L’ Informisto», organ del belgian Idistes, publica un apelle al
Idistes pro que li edition del «Gramatiko detaloza» «ha inmerset por
pluri annus in dolores e desfacil situation un ex nor max brav
combattentes».

Desde long témpore noi conosse quant devoet es sr Meier de
Esch-Alzette (Luxemburg) por li afere del L.I. e, etsi noi ne adplu
es in su camp, noi compate le pro su doloros situation.

Ma noi questiona: quant ínutil sacrificies e penas on vell har evitat
si, in 1907, li Delegation vell har proposit al mundlinguistes un ver
lingue international, simil a Neutral reformed, vice un Esperanto
ínsuficentmen ameliorat, un compromisse, quel ne contentat ni li
Esperantistes, ni li progressistes. Talmen on perdit 20 precios annus,
li témpore e li pecunie de mult devoet idealistes. E hodie, ti errore
noi paya!



Noi questiona: pro quo li important Memorandum, quel sr de Wahl misset
al Delegation in Oct. 1907 e quel indicat li sol just via a secuer,
restat in li archives del Delegation sin esser studiat? It contenet
támen li ver principies del futur international lingue e vell har
evitat un ínfelici experientie.

_Ric. Berger_


## Qui es li autor de Occidental?

Edgar de Wahl, nu professor de matematica e fisica in Reval (Estonia),
es un erudit, qui conosse 12 lingues de Europa, e festat su 60-ésim
anniversarie li 11 august 1927. Unesimmen adept de Volapük, il adheret
a Esperanto pos su aparition in 1887 e indicat a Zamenhof quelc erras
in su lingue, p. ex. li temporal correlatives «tian, kian, ĉian»,
queles colidet con li acusativ del demonstratives «tia, kia, ĉia»; e
Zamenhof strax mutat «tian, …» in «tiam, kiam, ĉiam».

Pos Zamenhof e Grabowski (ambi morit) de Wahl es li 3-esim autor de un
librette in Esperanto. Ergo, on posse dir que de Wahl es li max ancian
Esperantist vivent.

In 1894 Zamenhof proposit a su adeptes important reformas simil a Ido,
reformas repulset per 157 voces contra 107. Remarcabil es, que sr de
Beaufront e sr Ahlberg votat contra omni change. Tande E. de Wahl
abandonat Esperanto, tro artificial por il, e il comensat laborar vers
li direction naturalistic, sempre corespondent con altri
mundlinguistes, precipue con Lott, de qui li final sistema
«Mundolingue» debi mult ameliorationes a de Wahl.

In 1906 E. de Wahl publicat un project «Auli» (Auxiliari Lingue
International), quel ja havet li aspect de Occidental ma ne su regules
de derivation, quel esset decovrit solmen plu tard e poc a poc. Quande
in 1907 li Delegation apertet concurs inter li projectes de L.I. por
adoption del max bon, E. W. mult auxiliat li ingeniero Rosenberger a
ameliorar Idiom Neutral quel esset presentat sub li nómine de «Neutral
reformed» al Delegation, quel finalmen selectet Esperanto, «pro su
grand difusion». E. W. self misset al Comité del Delegation un
memorandum quel indicat li ver principies del L.I.: naturalitá e
regularitá, supression del formes inventet.




Pos li publication de Ido, E. de Wahl strax indicat li defectes de
principies e de detallies. On corectet solmen un poc
de ili secun su criticas, precipue li prefixe mal- esset viceat per
des-.

On vide de que li 3 cardinal lingues international: Esperanto, Idiom
Neutral e Ido debi important ameliorationes a sr de Wahl de qui li
principies sempre plu triumfat.

Finalmen, in 1922, vidente que li question del L.I. devenit important
til atraer li atention del Liga de Nationes, E. de Wahl decidet
presentar li resultate de su 30 annus de cosmoglottic investigation in
un sistema complet sub li nómine de Occidental. Sin capitale, sin
dictionarium, sin grammatica, li propagation esset restrictet in
comensa che quelc circules de Idistes progressistic, per li micri
jurnal «Kosmoglott». Mersí a su sol qualitás intrinsic, li lingue
ganiat adherentes e in 1927 un gruppe de ingenieros viennes,
organisatores del unesim congress de Ido in 1921, qui per li organ
«Cosmoglotta» comensat un sistematic propagande e desarmat poc a poc
li prejudicies del progressistic mundlinguistes.

_Ric. Berger_


## Novial

Li majorité de nor letores idistic ja es informat pri li aparition del
project Novial de prof. Jespersen. Noi ancor ne ha publicat un
recension pro preca de sr J. atender til publication de su detalliat
libre redactet in lingue angles. Etsi in li momente ti libre ancor ne
atinget nos, noi támen inserte in li present numeró li relatent
articules, anc pro que interim sr J. ja comensat propaganda por su
sistema per altri publicationes. Quande noi va har recivet li ovre
angles con su motivationes noi ancor un vez va presentar in li págines
de nor jurnal un response, ex li plum de senior de Wahl.

In su public epistul in «Mondo» nr 209, sr J. confesset que il ha
aprendet ne solmen de Zamenhof e Couturat, ma anc de de Wahl.




Max grand li influentie de Occidental es remarcabil in li derivation verbal
de Novial. Ci nu anc li tema verbal fini per un vocale, a quel es
adjuntet p. ex. li solmen consonantic finales participial: -nt e -t.
Sr J. ha compilat a un multicolori mosaic li derivation de Occidental con su
«fonetical» ortografie. On remarca misstilies e anacronismes, quam
«sivilisatione (civilisation), sosialisatione (socialisation), vivasi
nationalisatione (vivaci nationalisation), sent diferentiationes (cent
diferentiationes),
i. e. paroles con aspect de cap de «Janus bifrons», regardant in avan
al futur e in detra al passat.

Sr J. aconosse li avantage del renunciation pri li fix sense del
finales grammatical. Fortunosimen il totalmen ha abandonat li rigoros
mediat verbisation denominal e li quasi-matematic schema del
«renversebleso», quel adver esset laudat de Dr. Couturat quam un del
max splendid qualitás de Ido.

Novial adopte li suffixes de Occidental: -ari, -aci (-asi), -isa(r)
-ifica(r); ma it conserva de Esperanto-Ido: -ilo, -eso, -aro. Novial repulse
li Esperanto-Ido-suffix -ega (decapitat grec mega) e prende -isi, i.e.
-issim con amputat m. -arie have li sam arbitrari restrictet sense
quam Ido -ario.

Li consonantes p e c in li latin numerales sept- e oct- ha assimilat
se in li romanic lingues a -t. Conform a ti process Occidental have: set e
ot. In Novial noi trova: sep e ok, ex Esperanto-Ido e contra li leges
fisiologic pri li mutation de sones. Li Novial paroles: patron (= de
patre), homan (= de fémina), homesen laboros (= labores de homes) es
simil al famos images vexativ e charades de Esperanto: maskulino (=
mascata), foresto (= absentie), sesono (= sixesim) etc.

Prof. Jespersen critica li semblant exceptiones de Occidental, quo
támen ne posse impedir le usar por li participie de presentie: -ent
pos -i-, -u-, apu -nt pos -a-, -e-. Ma li regul de Occidental pri li
pronunciation de c (ante e, i, y: ts, in altri casus k) secun prof. J.
es tro desfacil e il prefere deformar li customat scrition de un imens
númere de frequent paroles international: sentimetre (cm), sosial
(social), konserte (concert) etc.

In Novial simil quam in Occidental on accentua li vocal ante li ultim
consonante. Ma li síllabes de flexion es ínaccentuat. Do omni hom in
li parlada, ante distribuer li accentu, deve pensar esque li ultim
síllabe es un flexionale o ne. Noi ci ne vole disputar esque ti ci
regul es condamnand in un L.I., ma noi solmen demanda que on mey
mesurar per li sam metre li desfacilitá anc del regules de Novial ante
proscrir li sistema de Occidental. Noi opine que por li ordinari hom
li duesim regul de accentuation in Novial es plu desfacil quam li
simplic tal de Occidental pri li pronunciation del c. Li facilitá del altri
regules de Novial, apartmen del derivation, chascun self va constatar,
comparante les con tis de Occidental. In céteri punctus noi torna li
attention de nor letores al scientific tractate de nor secretario del
Comité Explorativ Mag. A. Z. Ramstedt, filolog comparativ, in li
present caderne.



Si sr J. ante publication vell har experimentat su sistema durant
quelc annus (e por autor de un mundlingue to vell esser li minimal
deventie) il self vell trovar, quel del principies del du divers
directiones (schematisme secun Esperanto e naturalisme regularisat
secun Occidental) es conciliabil, sin detriment al homogenitá e
practicabilitá del idioma. Li practic aplication monstra que un verbal
sistema secun ti de Occidental sta e cade con li etimologic
ortografie.

Etsi forsan li nov ovre de prof. Jespersen va mem augmentar li cáos nu
reyent in li camp de Ido, yo tamen espera que li libre del conosset
anglist va evocar por nor comun idé alcun interesse in li neutral
publica quel til nu ancor crede que li mundlingue es o Esperanto o
Angles.

Noi do deve expresser a sr Jespersen (qui in li sequent annu va
atinger su 70 annus) nor mersías, pro que il ha interprendet li labore
scrir li protocolle de su idés captet desde li exflorescentie de Ido.

_E. Pigal_


## Novam e Novial --  Du nov projectes de lingue international






In li ultim mensus ha esset publicat presc ye li sam témpore du nov
projectes: Novam — de Sr G. Touflet, Paris, e Novial — de prof. O.
Jespersen, Copenhagen. Proque ambi essentialmen vole esser
ameliorationes de Ido, quel ya in su órdine esset un reformat
Esperanto, ambi monstra un interessant similitá. Novam ha esset
presentat per un jurnal «Novam – Gazeto Internasiona», de quel du
numerós ha aparit (marte e april 1928, contenent letura e grammatica).
Novial ha esset introductet per articules in «Mondo» e altri idistic
jurnales, in li presse de Scandinavia, e per un libre in li dani
lingue, «Et Verdenssprog» (Pios Boghandel, Copenhagen, 74 pag., 1 D.
Kr.). Noi saluta ti du nov projectes quam signes de to, que li
interesse por nor nobil idé sempre vive che divers nationes. Ma ye li
sam vez noi ne posse celar nor regreta pri to, que ili ne contribue al
solution del problema, ma al confusion del present situation. Ti
desilusion relate specialmen a Novial, proque it ya ha esset anunciat
ja de long in ante de su autor, mem córam li grand publica, e it ha
esset expectat con grandissim interesse de omni interessates, queles
ha esperat que it va adportar nos alquicos nov. Pro ti publicitá noi
es fortiat tractar li projectes ci. Ambi sembla ancor esser
in stadie de elaboration, ma to quo ja es publicat, da nos sufficent
materiale e motive por declarar nor desinteresse.

Etsi on senti in ambi projectes li influentie del idés del
naturalisme, ambi es evident productes del mecanic-schematic scole,
quel ha productet tam grand númere de lingues. Li structura de tal
lingues depende ya essentialmen del desir del autor: «sic volo, sic
jubeo». Ma it es clar, que si ne existe altri criterium quam li
decides e desires de quelc individues, on posse crear un imens númere
de lingues, nam apen du homes have li sam pensas. Li unitá, quel noi
omnes desira, resta ínobtenibil per tal metodes.

Ambi autores appari quam reformatores del ortografie. lli ne es
content con li actual scrition del international paroles, specialmen
li duplic usation de c. Sr Touflet prescri c e s, Sr Jespersen k e s.
Novam scri: consernant, ma Novial: konsernant (Occidental: concernent),
Novam: sivilizo, serta, Fransa, Novial: siviliso, serti, Fransi, seso
(Occidental: civilisation, cert, Frances, cessa). Noi vide in Novam tal
scritiones quam cener (German: kennen), ercener (G erkennen), cezo
(Occidental: caseo), cem (Occidental: quande), ci (Occidental: qui), ma cc es
exceptionalmen pronunciat x: acceptar, accelerar, succesar, u Novial
have regularimen: tu aksepta, tu akselera, tu suksesa.

Pri li vanitá de tal reformas in li scrition de international paroles,
antequam simil reformas es fat in li grand cultural lingues, ha esset
scrit pluri articules in nor jurnales. On posse far ortografic
reformas in vivent national lingues, nam tá on ya have li existent
pronunciation quam normativ, ma in un artificial LI, quel ancor ne es
parlat, un tal base de referentie ne existe. Lu normativ va esser li
desir de un individue pri li pronunciation e scrition de international
paroles, un tro debil base. On posse constatar un internationalitá de
scrition, ma absolut ne un tal de pronunciation.




Comprensibilmen li intention del autores ha, esset far li scrition del
paroles plu facil. Ma secun nor opinion ili ha fat li lingue plu
desfacil. Li reformatores va esser fortiat prescrir un nov ortografie
por milles de international paroles, sciential terminologie, nómines;
e li usatores va esser fortiat obliviar li acustomat scrition e
aprender li nov. Advere prof. Jespersen permisse traditional scrition
de geografic nómines, un eclatant pruva que li question have anc su
practic látere, ne solmen teoretic. Ma li cose have anc un estetic
látere. It es conosset que li non-romanic scrition per k e s de
romanic
paroles, es repugnant por li romanic popules e por li angleses («the
German Kultur»), ma li usation de c totmen ne es to al altri popules,
quo monstra li predilection de germanes e scandinaves usar c vice k in
nómines: Carl, Conrad, Campe, Cassel, etc. Anc Novial es essentialmen
romanic in su vocabularium, e li scrition per k e s pro to da it un
«barbaric» aspect. — Ambi ne audacia usar ni duplic consonantes, ni li
líttere y quam signe por vocal, prof. Jespersen mem ne li líttere z.

Concernent li grammatica, ambi autores ha concentrat special attention
al pronómines. It existe un abundantie de inventet formes. P. ex. li
personal e possessiv pronómines: Novam: pers. pron., subj.: me, tu,
vu, lu, le, lo, ni, vi, li, uli, eli, oli; obj. (facultativ): mi, te,
vo, lur, ler, lor, vir, etc.; poss. pron.: mea, tua, vua, lua, lea,
etc. etc. Novial: me, vu, le, lo, la, lum, nus, vus, les, los, las,
lumes (abreviat lus); obj. (facultativ): mem, vum, lem, lom, lam, lum,
nusem, vusem, etc. poss. pron.: men (existe un casu genitiv per -n),
vun, len, lon, lan, lumen, nusen, vusen, lesen, losen, lasen, lumesen
(abreviat lusen).

Li intention de prof. Jespersen ha esset obtener ne solmen absolut
regularitá che li pronómines ma anc li sam flection quam che li
substantives. To sembla nos un exageration del importantie del
regularitá. In realitá it es pret paroles, queles un aprendent e
parlant deve memorar e usar, ne radicas plus afixes, e it es un cose
conosset (vide p. ex. E. Tegnér: Språkets makt över tanken), que
schematisme ne auxilia li aprension. Li homan memorie besona firm
punctus por adherer, e just pro lor ínperfectitás e ínregularitás li
natural lingues da nos plu secur adhesion por li memorie.




Li nov projectes difere concernent li conjugation: Novam tende a un
sintetic: amer, aman, amed, amar, amud, hav amat, had amat; Novial a
un analitic: tu ama, ama, did ama (o ámad), sal ama, vud ama, ha ama,
had ama. Curios es li passiv de Novial: bli ama, blid ama, etc. Si
internationalitá e comun europan lingual usu have alquant
signification, on certmen deve preferer li conjugation de Occidental. Null
europan lingue constructe perfect e passiv per auxiliares plus tema
verbal, quam in Novial es proposit, ma omnis usa perfect participe,
anc li scandinavic lingues, queles di: bli älskad, e ne bli älska. Li
infinitive de Occidental «amár» es certmen mult plu bon quam «tu ama». Li
accentuation sur li tematic vocale auxilia li memorie e conservation
de it, -r quam inf.-signe es panromanic
e conosset anc in german e slavic verbes: G telephonieren, Sv
telefonera, R telefonirovat’. It es a observar, que anc Novial ha
introductet tematic vocales che li verbes, e ne tri quam che Occidental, ma
quar: tu ama, tu voli, tu rupte, tu distribu. Qualmen it va esser
possibil memorar ti quar ínaccentuat vocales, queles bentost va
devenir ínclar e confuser se, es un problema. In Novial on posse
formar sintetic conditionales per -ud: povud, musud (mus = Occidental: deve),
esud, ma solmen che li auxiliares, nam qualmen acter che li verbes ye
-i e -u: expediud o expedud, distribuud o distribud (in quel casu
pret. = cond.). Novial have volud (de un tema voli) ma volient. Si on
ne oblivia, que li max mult verbes es romanic, anc in Novial, on deve
preferer un excellent romanic auxiliare por li future: va amar, in
vice de «sal» (G soll), A shall o «vil», queles anc ha esset proposit,
nam tis es, in ultra, motiv-accentuat in li germanic lingues, quo «va»
ne es. Quam on vide, in comparation a Occidental li conjugation de
Novial ne es solmen plu ínnatural e arbitrari, ma anc plu desfacil e
ínregulari. — Novam ne conosse diferent tematic vocales, e pro to ne
posse formar li índispensabil verbal substantives e adjectives:
amator, finition, definitiv.

Yo da ci infra curt textproves:

NOVAM: Lua mala situo moje hud sat nolem decovrat si lua jemanta voco
ne hud revelat li yeste aftenone al New York Herald per il telefono.
«Come vu prenar por sender mi un reportoro? No, me nur bezonan algiu
por fraternizar, otra ca un garsono».

NOVIAL: Un objectione kel bli ofte fa konter konstruktet lingues es ke
les pove nulitem es tam boni kam li natur-lingues. Es ver ke novial
non es tam richi kam anglum, non tam eleganti kam fransum, non tam
vigorosi kam germanum, non tam beli kam italianum, non tam nuansosi
kam rusum, non tam hemali kam nusen patriali lingue.




Li libre de prof. Jespersen contene curt criticas de Volapük,
Esperanto, Idiom Neutral, Ido, Latino sine Flexione e Occidental. Latino sine Flexione
il rejecte absolut, e it es interessant notar, que il attribue li
fiasco de Ido a du causes: 1) li principies del max bon auxiliari
lingue ne esset tractat «til fine suficent scientialmen», 2) li comité
e li «Akademio» de Ido ne esset suficent autoritativ. Pri Occidental prof.
J. di, que null project pos Esperanto. e Ido posse mesurar se in importantie
con Occidental. Ma il tamen ne es content con Occidental e critica it sur presc tri
págines. Un bon
critica es sempre salutat, si it monstra ver mancas, ma li critica de
prof. J. monstra miscomprension del cose criticat o es ínjust.

Il questiona p. ex., «Pro quo ne grandore, si on have longore?». In li
german e svedi claves de Occidental es mentionat grandore precis apud
longore. In Occidental existe li suffix -ore, quel, addit a adjectives,
indica mesura, grandore ne un qualitá in general, just quam in li
paroles grandore, longore, altore, largore; -ess indica qualitá
drasticmen emfasat o in traductet sense: grandess, altess, finess,
richess; -tá es li suffix por qualitá in general: granditá, altitá,
finitá, etc. e ti, qui ne pensa it necessi distinter inter -tá, -ore e
-ess (queles es internationalmen conosset sufixes) posse sempre usar
solmen -tá (ti, li max international sufix, manca in Novial). — Il di,
que Occidental es desfacil pro tis, qui ne ha ductet linguistic studias,
proque p. ex. ja in li alfabete c have duplic valore. Noi pensa que to
es un cose conosset ja in ante de omni cives del germanic e romanic
nationes, qui posse scrir e leer, mem li danes ne deve esser
linguistes por posse leer p. ex. citron e creme.

Al remarca de prof. Jespersen, que it ne es rational postular, que on
deve saver pluri lingues por aprender un auxiliari lingue, noi vole
dir, que it es anc nor opinion. Ma it sembla nos, que it ne es
rational suposir que on ne conosse su matrin lingue, e ínconsequent li
un moment suposir, que li homes save presc necos, p. ex. null cultural
lingue o null existent international paroles e lor scrition, e li
altri, que ili conosse «radicas» e «afixes», queles ya es electet, anc
in Novial, in conformitá a ti ultim suposition. Li existentie de du
simileant prefixes: ín- (accentuat, negation), e in- (li preposition
quam prefix) es un fact, quel on posse regretar, ma ne negar. Ili es
ambi international, e quo es international on ne posse evitar. Mem
Novial have les, ma secret: noi trova li parol «inosent», to es
comprensibilmen ín-nocent (G harmlos), quel in Occidental es un
totalmen regulari derivate, clarmen explicat secun li regules de Occidental;
ma in Novial it sta isolat, sin coherentie, in su ínnocentie
demonstrante, que li lingue ne cuida pri arbitrari decretes.




In Occidental noi have li max natural e regulari derivation: logic, logico,
logica; grammatic, grammatico, grammatica; critic, critico, critica,
criticar. (Li síllabe -ic- es ìnaccentuat). Qualmen nu aspecte ti
paroles in Novial? Kritíke = critica, kritikiste o kritikére? =
critico, kritiki o kritikal? = critic e tu
kritika = criticar. In vice de criticisme, quel es in Occidental regulari
derivate con natural pronunciation, Novial deve haver o kritikisme,
quel es ínnatural, o kritisisme, quel es ínregulari, un parol isolat,
demonstrante, que li alfabete de prof. J. sempre va ducter a
complicationes e arbitraritás.

A li in omni punctus superior sistema de Occidental prof. J. fa ti remarca,
que on ne save, esque logica significa un feminin logico o un
scientie. Qualmen li povri lingues italian e hispan posse exister,
essent in li sam maniere ambigui?



Prof. J. cita, quam exemples de to, que Occidental malgré su tendentie a
natural derivation possede mult «ínnatural formes quam scrition,
analisation, interprension, descovrition». Scrition es scrit in It.
scrizione, ma pronunciat in sam maniere. Esque I. «scrizion» es
ínnatural? O esque Occidental «scrition» pro li t es ínnatural? In ti casu,
quant paroles es natural in Novial? Quo concerne analisation, noi
comprende necos. In Occidental on usa analise, e mem si on scri analisation,
pro quo ti parol, quel existe in li anglesi lingue in li sam form e
sense (vide p. ex. li conosset grand «Twentieth Century Dictionary» de
Chambers e altri autoritativ lexicos) es ínnatural? Interprension es
derivat de inter-prender (F entreprendre) e si It. e Hi. have. p. ex.
a-prension de a-prendere, pro quo ne inter-prension de interprender?
Ja in Lat. on format prehension de prehendere, de quel li modern form
es prender. Descovrition es derivat del verbe descovrir (F decouvrir,
A discover, I scoprire, H descubrir) e si natural lingues ha format
tal derivates quam I scopritore e H descubridor, pro quo Occidental ne posse
haver descovritor e descovrition, sin que on considera les quam
ínnatural?

Li principal remarca de prof. J. contra Occidental es to, que it ne es
suficent regulari. Quo es regularitá? Si ti postulation pri regularitá
significa, que on deve posser formar paroles secun li regules dat in
li grammatica del concernent lingue, quo ha fat prof. J. pensar, que
on ne posse formar regulari nov paroles in Occidental? In ti respect Occidental
have precis li sam possibilitás quam Novial.




Ma contentar se solmen per un tal regularitá, vell esser povri. Vermen
regulari es un tal lingue, in quel ti paroles, queles on in fact usa,
e deve usar in international lingue, es format conform al regules del
grammatica. Ja in li curt textus dat de prof. J. il ha devet usar tal
paroles quam «tendentie», «diferentiatione», «inosent» e plu on va
scrir Novial, plu international
paroles on va esser fortiat inducter. Mult milles de ordinarissim
paroles va esser strangeres, ínregulari derivates secun li grammatica
de Novial, ma regulari secun li grammatica de Occidental. «Tendentie»
es in Occidental regulari derivate de «tender», ma un ínregularitá o un
strangere in Novial, e in sam maniere anc li altri citat paroles. Noi
vide in Novial un parol «emperere» in vice de Occidental «imperator», quel
Novial ne usa, ne possedente li sufix -or. Novial anc ne posse derivar
imperatori, imperativ, ma deve haver o emperali e emperivi, o
introducter li índispensabil parol imperativ quam contrabande. In Occidental
noi have «imperia» regularimen de imperar (sam quam dominia de
dominar, regnia de regnar etc.), ma ci Novial denove deve haver o
emperia, emperialisme, emperialist, emperialistali o introducter li
formes de Occidental «imperia, imperialisme, imperialist, imperialistic», sin
conexe con li cardinal parol.

Si li LI va esser un ver cultural lingue, e ne solmen un code por
expresser li simplicissim besonas, it ne posse omisser li ja existent
international vocabularium. Ma ti lingue, quel ne have international
derivation, anc ne have international paroles; e si it ne have
international paroles, it es fortiat crear arbitrari nov expressiones,
e quo es gravissim, rebaptisar li tot terminologie del scienties e
tecnica — un labor de Sisifos, ínutil e van. Existe anc li expedient
de Zamenhof: instituer un «§ 15», t. e. tra un detra-porta permisser
un invasion de international paroles, quam «strangeres» —
international paroles quam strangeres in un international lingue! Quo
on vell dir pri un dani lingue in quel li dani paroles es tractat quam
exceptional strangeres? Quam regulari, propri parol Novial ne have p.
ex. separator — ma separilo, ne duplicate — ma duoplate, ne
reduplication — ma riduoplo, ne essential — ma esali, ne qualitativ —
ma qualesivi, ne armatura — ma armisure, o simil formes in milles e
milles. Ma li publicat textus de Novial monstra, que li autor vole
permisser anc li international formes, queles ergo va esser in Novial
ínregulari exceptiones. Noi posse constatar, que si Novial vole esser
regulari, it va esser ínnatural, e si it vole esser natural, va esser
ínregulari. Li intention del autor de Novial hat esset presentar un
lingue plu regulari quam Occidental, in realitá su lingue es mult vez
plu ínregulari.




Li labor del modern interlinguistica es triplic: tecnica, scientie e
arte. Li project de prof. Jespersen monstra nos, que
il ha dat attention exclusivmen al tecnica, e habilmen utilisat li
fructes e metodes de anteyan interlinguistes. It vell joyar nos
grandissim, si prof. Jespersen, con su rich e profund filologic
erudition, vell participar in li scientic exploration del material
base del LI, li existent international vocabularium e comun linguistic
fenomenes. Interlinguistica es anc arte, li estetic látere ne posse
esser negliget. Noi opine, que ti lingue, quel vole devenir li commun
spiritual vehicul por li nationes del occidental cultura, anc deve
star in contact con lor lingual customes e aspirationes e esser
atractiv por lor lingual sentiment.

_A. Z. Ramstedt_


## Un Progress?

Li aparition de Novial demonstra li superioritá e vivicapabilitá del
idées de Edgar de Wahl, detalliat e exposit in li annucolectiones de
Kosmoglott desde 1922. In quelc detallies Novial apare quam un plu
minu bon imitation de Occidental, un Occidental in un nov edition. Támen it
es tre dubitabil que ti nov edition anc es un amelioration.

In li autor de Novial, li ancre multannual scientic de Ido, noi posse
vider un partialmen converteto, qui per su project public ha
confesset, que li via de il til nu sequet ha esset mal selectet.

Li finale -a ne plu significa li adjective ma li genere feminin, li -s
ne plu un finit verb ma li plurale, li -i ne plu plurale ma li
adjective.

Ma quo es quasi un coronation e sanction de principies de Occidental,
es li aplication complet del conjugation analitic. On posse respirar
plu facilmen ne plu vidente tam monstruos e strangi formes quam
skribesas, skribabis, skribesabis etc; noi vole esperar que tal formes
bentost va desaparir por etern, ili ne apartene ad un lingue quel vole
nominar se international.




Apare me que per su Novial li partú conosset e estimat linguist plu ha
nocet quam subtenet nor comun idé. Necos de novitá valorosi in su
project posse defender li tro temporan publication: in contrari, li
novitás til nu publicat on totmen ne posse laudar. P. ex. li
elimination total del partú conosset e international usat líttere c.
Per un tal exilation on es fortiat continuar li mutilation de conosset
international paroles
til ínreconossibilitá e rupter heredat customes. Un international
pronunciation ne existe. Quam long va it durar til in li conscientie
va ear li conception, que ne li pronunciation ma preferabilmen li
scrition e ortografie es international? Pro ínegal pronunciation on
totmen ne have li jure anihilar li scrition usat in li tot munde.
Novial possibilmen oferta quelc vidpunctus util a imitar. Malgré to it
támen deve esser dit que Novial ha semat malherbe in li suficent
desfacil cultivat agre del interlinguistica, havente causat ne
altricos quam un statu de iritation inter li ánimes íncert e hesitant.

_Albert Haldin_


## Indiscret question a Senior Jespersen

Quande sr Jespersen, President del Ido-Academie, proposit in 1909
vicear «sed» per «ma», il dat quam argument to: «sed» es usat nu in
necun vivent lingue; it have li desfacil son d quem mult nationes ne
posse pronunciar corectmen in fine de paroles: li russes, li germanes
e li danes invariabilmen di set vice sed (vide «Progreso» II p. 14 e
anc mi «Ido justifié, p. 28). Ti ultim linguistic principie esset por
sr Jespersen tam important que il menaciat demissionar del Academie si
«ma» ne esset strax adoptet (Factmen sr J. demissionat quam presidente
li sequent annu pro li finales «-as, -is, -os»). Tre in colere, sr J.
questionat Couturat, quel oposit se al changeament de «sed»: «Esque li
Ido-Academie reconosse yes o no li principies scientic del
linguistica?»

Ma, sr Jespersen, si li «scientic principies» del linguistica ne
permisse adopter un finale «-ed», quel mult nationes ne posse
pronunciar correctmen, tande Vor perfect per «-ed» in Novial es mal,
tre mal! Mult nationes va pronunciar: me eset, me propagat, e sr J. va
esser fortiat denove demissionar de su futur academie. Pro que sr J.,
quam il self confesse it, mult aprendet de sr de Wahl, yo vell
consiliar le prender de il ancor su perfect per -t, e scrir: me esset,
quo es conform al max facil pronunciation del «mult nationes».

_Ric. Berger_


## Citate



[quote, Lincoln]
____

Vu posse dupar li tot popul durant quelc témpore, e un parte del popul durant li tot témpore, ma vu ne posse dupar li tot popul durant li tot témpore.

____




## Cronica

S.A.P.O. (Sviss Association por Occidental) sub li energic duction
de president sr Ric. Berger e secretario sr Fred Lagnel desde su
fundation ha fat admirabil successosi labores. Li Association edite
por su membres un mensual «Bulletin de S. A. P. O.» (actualmen
consacrat precipue a discussion del question: Ido e Occidental). Adplu
ha aparit divers folies volant, documentes (til nu: 1) Aux amis de la
L.I., 2) Pourquoi l’Occidental emploie-t-il des accents?, 3)
L’Occidental a-t-il trois infinitifs?, 4) Pourquoi l’Occidental
conserve les doubles consonnes), adplu: Correspondentie inter Ric.
Berger e L. de Beaufront e inter Ric. Berger e L. Leau, Raport de A.
Creux pri Ido e Occidental al Romanda Ido-Societo etc e un «Cours
d’Occidental par lettres leçons» (til nu: 2 lettres). Pro manca de loc
noi ci ne posse raportar plu detalliat pri omni ti tre interessant e
propagativ editiones de nor nov brav colaboratores. Noi invita nor
letores qui desira reciver li folies, misser adminim 2 francs sviss
al: Occidental-Buro Fred Lagnel, Chapelle (Vaud), Svissia;
Postchec-Conto: II. 1969.

Cosmoglotta in Mauer bei Wien havet li visita de du extern samideanes,
li 5—7 mai de sr Dr. Ing. Arthur Wormser-Frankfurt a. M. (autor del
Ido-lexico «Mashinelementi e ordinara utensili»), li 22—26 junio de sr
cand. med. Bengt Hammar, president del Ido-Club Stockholm.

«Der Fremdsprachler» (jurnal por cultivation de lingues,
administration: Franz Wessel, Berlin No 18, Landsberger Str. 113),
juli, publicat un articul propagativ por Occidental: «Evolution del
idé de Lingue International», con textus comparativ in Esperanto, Ido
e Occidental. Li maniere de propagande es tre impressiv e totalmen nov
por li neutral publica; ad saver, li articul es scrit in Occidental
self e sublinea li fact que «Occidental es inmediatmen comprensibil a
omni hom de occidental civilisation». Quel del artificial lingues nu
va posser imitar ti maniere de propagande iniciat per Occidental?

«L’Idée libre», Conflans Honorine, raporta pri li brochure
«L’Occidental, Langue d'intercompréhension immédiate» de L. M. de
Guesnet.

Anc «Heroldo de Esperanto», nr 22, contene un curt noticie pri ti
aparition e pri «Occidental-Bulletin» (Ocasional Circulare pri
Mundlingual afferes, de Ferguson Press, Jeffersonville, Indiana, USA).
Sr T. J. rejeta li criptogrammas «nepri, malanigi, obligi», por queles
Esperanto have li international formes «persisti, ekskludi,
multipliki». Por li du ultim on trova in Esperanto adver: «eksigi» e
«multopligi».




Intern del organisation de UEA (Universala Esperanto-Asocio) ha
eruptet un revolte. Li chef delegat de UEA por Francia, Georges
Delanoue (4, rue Charles-Divry, Paris XIV) contra li precie de 1 sviss
franc por 6 exemplares, dismisse «Al la Esperantistaro» public
circulares printat con sensational «revelationes». Il cita alarmant
verdictes de conosset esperantistes de divers landes, delegates e
membres del Esperanto-Academie (Dr. P. Corret-Paris, M. W.
Page-Edinburgh,
Prof. Dr. Vanverts-Lille, Jaume Grau Casas-Barcelona, Prof.
Cart-Paris, Prof. Dr. Dietterle-Leipzig, Grosjean-Maupin-Pany, etc)
contra li centrale in Genève, a quel ili reprocha «skandalan
malfidelecon» a Esperanto. Li reprochas directe se anc contra li
person del presidente de UEA, Dr. Privat. On acrimen critica que li
central organ ha permisset se sin aprobation del Esperanto-Academie,
scrir li nomines landal per -io vice -ujo. Li conosset feroci
adversario de Ido e nu de Occidental, delegat Dr. Spielmann-Bern, in
li sam circulare replica que «suficent fervoros Esperantistes ja desde
long postula li absolut necessi reformas por finalmen mortar Ido e
Occidental e ducter Esperanto til secur victorie. On ne mey ataccar sr
Privat tam ínamicalmen». Karl Minor-Hamburg, membre del «Lingva
Komitato», in contrari advoca boicottar li organ de UEA, nam un
«jurnale tam dangerosi por li lingue Zamenhofan on ne mey subtener per
abonnament». Prof. A. Dombrowski-Littovia, membre del Esperanto-Academie,
conclude que «li sol practic remedie es li elimination del actual
presidente e li election de un altri ver fidel chef del chefes».

In sam témpore in «Heroldo de Esperanto», nr 19, aparit un articul de
Izrael Lejzerowicz in quel il acusa li provocatores del «uragano»,
quel che mani esperantistes evoca li idé que un nov «Beaufronterie»
bentost va evenir. Il peti tacer nu nam «nor adversarios
(kontrauuloj), li idistes e occidentalistes, certmen bentost va far
bruida que Esperanto es menaciat del debacle …»

Li central organ «Esperanto», Genève, junio, responde al mentionat
acusas public e P. E. Stojan presenta un elaborat in quel il con grand
diligentie demonstra que li membres de UEA procede plu papal quam li
papa, nam p. ex. li sistema de Zamenhof pri li nomines del landes,
secun mult exemples colectet de sr St., esset ínsistematic.

Li redactor de «Heroldo de Esperanto», sr Teo Jung, in su nr 16
publica un lettre quel il ha recivet del presidente del UEA, u li
ultim expresse li espera que li proposition de sr T. J. pri un
intersistematic transaction nu es finit, nam un tal demarche, il di,
es «certmen mult plu grav e dangeros quam li usation de international
nómines landal»!

In li sam numero es publicat anc un lettre de sr de Wahl a «Heroldo»,
i. e. un response al lettre de prof. Christaller in nr. 9, 10
(recenset in Cosmoglotta nr 48, pag. 79) con un comentarie de sr T.
J., finient per: «… Ambi lingues es genial elaborates de genial
mentes. Li cardinal diferentie es, que Esperanto vive ja quar
decennies, durant que Occidental jus ha nascet. Noi do vole atender li
evolution».




Li Esperanto-presse es embarassat per un decrete recentmen editet del
ministre de instruction in Bulgaria, in quel il interdicte al scolanes
aprender Esperanto e reciver jurnales in ti lingue artificial. Per ti
nov decrete de 1928 li ministerie oficialmen anulla un altri tal de
1920 in quel it ha recomendat Esperanto. «Bulgara Esperantisto», nr 9,
crede har divinat li cardinal causes del interdiction: «Pro que
Esperanto es un facil lingue, li disciples va acustomar se li
facilitás e va perdir li inclination a aprender plu desfacil aferes.
Pro que Esperanto es international, li disciples va comensar estimar
li internationalisme e desestimar li national lingue e cultura;
finalmen li movement de Esperanto es suspectet, que sub it cela se
elementes ínamical contra li state».

Secun «Heroldo de E.», nr 20, anc li ministre por intern afferes in li
hungarian parlament ha refusat un propose del deputat Frühwirt
demandant que li functionarios del policie mey aprender Esperanto.

Un amusant specimen de zelotisme noi lee in «Germana Esperantisto», nr
387, editet del conosset firma «Rudolf Mosse», Berlin. In su raport
pri Novial li redactor scri: «Ja li nómine de ti nov conglomerat fa
divinar que it es un miscreation … It es temerari, voler atinger o
superar li lingue de Dr Samenhof in punctu de internationalitá del
vocabularium e simplicitá del grammatica. To noi Esperantistes posse
asserter sin presumption. Combatter por to noi debi a nor genial
Mastro e a omnis qui garda su heredage. Versemblabilmen li tracies de
Ido, quel posse ni viver ni morir, e ti de altri ínutil «idoj», quel
pos curt pseudovive, fini lamentabilmen, ne sufice, por deterrar del
procedentie sin chances, voler detronisar Esperanto. Lu max regretabil
de ti afere es, que on deve mem ocupar se pri it, pro que li jurnales
dial raportant pri ti nov trubla, denove introducte confusion in li
circules ancor ne esperantistic. Malgré nor intern conviction pri li
ínvictibilitá del idé de Esperanto, noi tamen deve gardar nos contra
li nov adversario …»

_E. Pigal_


## Criterie de L.I.

Prof. A. R. Nykl del Marquette University, Milwaukee, Wisconsin, U. S.
A. publica un articul «Brevety as a criterion of language» in li
«American Journal of Philology», Baltimore, Maryland.

Quam ja monstra li titul, li autor apologisa quam fundamental e quasi
unic principie por un L.I. su curtitá: «Li max bon international
(auxiliari) lingue es ti quel posse expresser max mult idés in li max
curt via, clar e acuratmen, per medie de un facil articulation».

Por soluer li question quel lingue es max apt e conform a ti
principies il submisse 72 divers lingues a un comparativ exploration
quel consiste in li traduction de du curt frases: 1) I see a good
man’s hand, e 2) I can run better than my father, electet secun divers
principies, quo deve contener un proposition grammatical por monstrar
omni grammatical relationes. Li autor nu conta li númere del síllabes
e quáncam li max curt vell esser antiqui-egiptian e poy modern
irlandés, veni al conclusion que li lingue angles es li max curt e pro
to max bon por un L.I.



Por verificar li resultates de ti unesim prova il controla to per un
coherent text por quel il electet li patre-nostri, e contante li
síllabes veni al sam resultate.

Poy il compara ancor Esperanto e Ido con angles e monstra que anc ci
angles have li avantage. Li Esperanto usat monstra mult erras. Anc li
textes in li divers lingues ne es absolut secur, p. ex. li texte russ.

Il conclude que li max bon artificial lingue ne posse con success
concurrer con li max evoluet natural lingues angles e frances, e in li
venient 500 annus angles e frances va atinger un tal perfection, quam
ni un sol lingue artificial ne posse jamá haver li espera atinger.

It es un bon simptoma que li scientistes comensa interessar se pri li
tema de un L.I., specialmen li americanes. De altri látere on vide que
mem li scientie official ea li sam via quam li dilettantic practica.
Prof. Sapir e prof. Nykl ambi per su opiniones publicat monstra que
ili sta ancor in li embrional statu relatente li L.I. A ili li idés
expresset per mag. A. Z. Ramstedt in su profund articul «Psicologic e
sociologic caractere del L.I.», (Cosmoglotta 1927/2, 3) es ancor
absolut ínconosset. Por advenir a ti maturitá li practic dilettantic
movement ha besonat 50 annus. Noi mey esperar que li scientic movement
va advenir al agnoscion de ti fundamental principies in li venient 5
annus. Forsan tande va esser possibil un rasonabil collaboration.

_E. W._


## Quelc opiniones de sviss Idistes

Dr. Aschwanden, med. oc., president del Ido-gruppe de Biel: «Pro que
yo es persuadet que Occidental es un ver e grand progress in li
mundlingual movement, que it es li max bon solution experit til nu e
que it forma li fundament sur quel omni mundlinguistes vell posser
unir se, yo declara mi adhesion a Occidental. … Li letura del numeró festiv
de Cosmoglotta esset por me un ver revelation e Vu mey esser cert que
noi, ex-idistes in Biel, va laborar por li solution del L.I. in li
sense de Occidental»

Dr. Schrag, inspector de secundari scoles, Bern, autor de un
aprension-libre por Ido, publicmen declara Occidental un grand progress.

Dr. H. Nidecker, pres. del «Suisa Ido-Federuro» scri: «Occidental sona plu
natural quam Ido, sin esser minu regulari. In Ido, certmen, li
radicarium es international, ma in Occidental anc li grammatica. … Si pos
studia, yo trova que Occidental es plu perfect e plu facilmen comprensibil
del max grand númere de nationes, yo nequande va hesitar pri adoption.
Ne importa li nómine, importa solmen li idé e su realisation.

Junio 1928.




## Textu comparativ

Quam textu comparativ on usa ordinarmen li Patre Nostri. Ma ti prega
have li desavantage que li max mult verbal formes usat in li textu,
sta in imperative. Ergo it vell esser plu bon selecter un altri textu
contenent verbes almen in li tri témpores cardinal del active, adplu
substantives usat in li quar unesim casus, e tam mult formes quam
possibil del pronómines personal.

Pro que yo intente traducter un tal textu in li lingues max important
(e natural e artificial), yo peti omni coidealistes por far
propositiones relatent al selection del nov textu comparativ. It posse
esser un textu composit por ti scope o prendet ex un ovre litterari
conosset generalmen. Yo vell preferer ti ultim solution. Ma li textu
ne deve esser plu long quam ti del Patre Nostri.

_Karl Janotta, Kaltenleutgeben (Austria)._


## Noticies

Ido-Congress Zürich. Mersí al auxilie de nor fervent colaborator sr
Ric. Berger, presidente del Sviss Association por Occidental
(Corcelles près Payerne, Vaud), noi posse inserter in li present
numeró un serie de articules consacrat specialmen al partiprendentes
del Ido-Congress in Zürich, 2—5 august. Noi espera que ti articules va
contribuer al claration del conceptiones de ti de nor idistic
samideanes queles pos li ultim evenimentes in li movement de Ido ancor
ne ha decidet se quel direction ili nu va electer.

«Naturaleso e Artificaleso». Pro manca de loc, li response de sr de
Wahl a ti articul in «L’Idiste Français» nr 30, 31 e al articul de sr
Houillon in «Idisto Katolika» nr 5, 6, va aparir in li sequent numeró
de Cosmoglotta. Singul ne-abonnat Idistes exceptionalmen posse reciver
ti nro 53, gratuitmen, si ili demanda it explicitmen che:
Administration de Cosmoglotta, Mauer b. Wien.

Visita in Wien. Li officie de Cosmoglotta in Mauer (Hauptstrasse 51.
Telefon: Atzgersdorf 558) es atingibil per tramvia 60, del centre in
un hor.

Unesim official conferentie international por Occidental va evenir in
august 1929 probabilmen in Paris. Ples misser relatent proposes a:
Cosmoglotta, Mauer bei Wien.

Complet annu-collection 1927 de Cosmoglotta. Quelc exemplares ancor es
recivibil, contra 1 Dollar (7 ö. S.). Li singul cadernes de 1927 ja es
exhaustet, exceptet li numerós de septembre til decembre.

Lexico German-Occidental de J. Gär pro plurimensual bastament (A
strike, F grève) del laboreros in li printería in Reval retarda se. Li
complet ovre va aparir probabilmen in octobre.

_E. P._



Eigentümer, Herausgeber u. Verleger: Gesellschaft Cosmoglotta, Mauer
bei Wien, Verantwortlicher Schriftleiter: Ing. E. Pigal, Liesing bei
Wien. Druck: Milan Nedvídek, Tábor.