# Preparol del Traductor

Li novelle "Li Litt Prince" (original-titul Le Petit Prince) del francesi autor Antoine de SaintExupéry (1900-1944) esset publicat por li unesim vez in li annu 1943. Ti modern fabul por adultes
es un del max succesosi libres sur li munde. It esset electet quam max bon libre in francesi del 20esim secul. Plu quam du milliones copies es vendit til hodie. Li Litt Prince es un del max publicat
libres sur lit tot munde.
Li Litt Prince es egardat quam un manifeste por amicitá e humanitá.
On ha traductet it in plu quam 250 lingues e dialectes. Ma til nu ne in Interlingue (Occidental) ...
Ti traduction clude ti lacune. Yo ha traductet it ex li german version del libre, ma yo anc usat li
version in anglesi. Li dessines in li libre esset fat de Antoine de Saint-Exupéry self.
Per ti traduction yo vole monstrar que li planlingue Interlingue, quel esset creat in li annu 1922 del
baltic-german Edgar De Wahl in Estonia, vive e ti facil naturalistic planlingue es apt por
traductiones del grand litteratura.
Ma yo anc vole honorar li autor de ti libre Antoine Saint-Exupéry, qui morit ante exact 70 annus.
Yo mersia li seniores Bedŕich Plavec e Erich Werner pro su auxilie e corectiones.

Thomas Schmidt
München 2014

# Dedication

POR LÉON WERTH

Yo peti li infantes que ili pardonar que yo dedica ti libre a un adulte. Yo have un bon excusa por to:
Ti adulte es li max bon amico qui yo have in li munde. Yo have ancor un excusa: Ti adulte posse
comprender omnicos, mem un libre por infantes. Yo have un triesim excusa: Ti adulte habita in
Francia, u il suffre fame e il frige. Il besona tre urgent un consolation. Si omni ti excusas ne sufice,
tande yo vole dedicar ti libre al infante, quel ti adulte esset unquande. Omni grand homes esset
unvez infantes (ma poc memora se pri to). Dunc yo ameliora mi dedication:

POR LÉON WERTH
QUANDE IL ES ESSET ANCOR UN PÚER